# Graph Store
Вашата задача в този проект е да реализирате програма, която позволява на потребителя да дефинира различни графи и да извършва операции с тях.

### Команди
Програмата трябва да има конзолен интерфейс и да може да обработва следните команди:

*   `Create Graph <id> [directed]`
Създава нов граф с идентификатор `<id>` или зарежда вече същяствуващ такъв. Повече информация за идентификаторите можете да намерите по-долу в документа. В системата не може да има два графа с един и същ идентификатор. Новосъздаден граф трябва да се направи текущ. Тази команда има втори, опционален параметър -- думата directed. Ако той бъде подаден, считаме, че графът е насочен. В противен случай, считаме, че той не е насочен.

*   `Use Graph <id>`
Прави графа с идентификатор `<id>` текущ. Ако такъв граф няма, да се изведе съобщение и да не се прави нищо.

*   `Delete Graph <id>`
Изтрива графа с идентификатор `<id>` текущ. Ако такъв граф няма, да се изведе съобщение и да не се прави нищо. Ако този граф е бил текущ, считаме, че в системата вече няма текущ граф. Ако потребителят иска да избере нов текущ граф, той може да го направи с помощта на командата `Use Graph`.

Следващите команди служат за работа с възли и дъги. Те работят само, ако в системата има текущо избран граф. Ако такъв няма, трябва да се изведе подходящо съобщение и не трябва да се прави нищо.

*   `Create Node <id>`
Създава нов връх с идентификатор `<id>` в текущо избрания граф. В един граф не може да има два върха с еднакви идентификатори. Ако в текущо избрания граф вече има връх с идентификатор `<id>`, да се изведе съобщение и да не се прави нищо.

*   `Delete Node <id>`
Изтрива върха с идентификатор `<id>` от текущо избрания граф. Ако такъв връх няма, да се изведе подходящо съобщение и да не се прави нищо.

*   `Create Arc <startNodeId> <endNodeId> [<weight>]`
Създава нова дъга между върховете с идентификатори `<startNodeId>` и `<endNodeId>` в текущо избрания граф. Ако графът е насочен, считаме, че дъгата започва от `<startNodeId>` и завършва в `<endNodeId>`. Ако в текущо избрания граф няма такива върхове, да се изведе съобщение за грешка и да не се прави нищо. Тази команда има трети, опционален параметър -- тегло на дъгата. Това е цяло, неотрицателно число. Ако командата се използва, без да се подаде тегло, за дъгата се задава тегло по подразбиране със стойност 1.

*   `Delete Arc <startNodeId> <endNodeId>`
Изтрива дъгата между върховете с идентификатори `<startNodeId>` и `<endNodeId>`. Ако графът е насочен, считаме, че искаме да изтрием дъгата, започваща от `<startNodeId>` и завършваща в `<endNodeId>`. Ако графът не е насочен, потребителят може да подаде върховете в какъвто иска ред. Т.е. за ненасочен граф, следните команди биха били еквивалентни:

Delete Arc arc1 arc2
Delete Arc arc2 arc1

*   `SEARCH <startNodeId> <endNodeId> <algorithm>`
Проверява дали в текущо избрания граф има път започващ от върха с идентификатор `<startNodeId>` и стигащ до този с идентификатор `<endNodeId>`. Търсенето трябва да стане с помощта на алгоритъма указан в параметъра `<algorithm>`. Възможните стойности на `<algorithm>` са описани по-долу:
    *   `bfs`: търси път с помощта на алгоритъма за обхождане в широчина;
    *   `dfs`: търси път с помощта на алгоритъма за обхождане в дълбочина;
    *   `dijkstra`: намира най-евтин (като сума от ребра) път между два върха, като за целта използва алгоритъма на Дейкстра

Ако някой от двата върха не се съдържа в графа или между тях няма път, да се изведе подходящо съобщение. В противен случай, ако програмата успее да намери път, тя трябва да изведе съобщение за това, че е намерен път, следвано от
поредицата от възли, които пътят съдържа. Ако пътят се търси с помощта на алгоритъма на Дейкстра, да се изведе и неговата цена.

Както беше описано по-горе, всички обекти, с които програмата работи (например графи, възли и т.н.) имат идентификатори. Идентификаторите трябва да бъдат символни низове. За улеснение, може да считате, че те ще се състоят само от големи и малки букви от латинската азбука, цифри и символите тире (-) или долна черта (_). Считаме също така, че дължината на един иднтификатор не може да бъде по-голяма от 50 символа. 

Всеки граф в системата трябва да бъде независим от останалите. Промените в един граф не трябва да засягат другите графи. В частност, два различни графа могат да имат възли с едни и същи идентификатори.

Когато програмата се стартира, в нея няма текущо избран граф. Потребителят може да направи даден граф текущ, като използва командата `Use Graph` или като създаде нов, с командата `Create Graph`.
